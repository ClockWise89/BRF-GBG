---
title: "Trivselregler"
date: 2019-04-18
description : "Information kring vilka regler som beslutats och ska följas."
type: info
---

<p><i>Att bo i bostadsförening innebär ett gemensamt ansvar. Som medlem i föreningen har du inte bara rätten till en bostad i föreningens hus utan du har också skyldigheter mot föreningen och övriga medlemmar! Vi är 9 lägenheter och vi som bor här hjälps alla åt att vårda vår fastighet och skapa god grannsämja. Alla delar ansvaret för detta.</i></p>

<p><i>Ordningsreglerna gäller inte bara dig som bostadsinnehavare. Även familjemedlemmar omfattas liksom gäster, inneboende eller hantverkare som utför arbete åt dig i lägenheten. </i></p>

<h4>Allmän aktsamhet</h4> Tänk på att vara rädd om och väl vårda föreningens egendom. Kostnader för underhåll och reparationer betalas av alla gemensamt.

<h4>Avloppsystem</h4> Tänk på att inte spola annat än toapapper. Grövre papper så som hushållspapper, och bindor kan orsaka kostsamma reparationer.

<h4>Barnvagn</h4> får, liksom andra föremål, ej ställas i trapphusen på grund av brandsäkerhet, städning och framkomlighet. Ställ barnvagn i källaren. Kom ihåg att påminna gäster om att detta gäller dem också.

<h4>Brandskydd</h4> Fungerande brandvarnare ska finnas i tillräcklig mängd i lägenheten. Kontrollera batteriet med jämna mellanrum. Man bör även ha brandsläckare.

<h4>Cyklar</h4> ställs på uppställningsplatsen eller i gemensamhetsutrymmena i källaren. Cyklar får däremot inte ställas i trappuppgångarna.

<h4>Entrédörrar</h4> Se alltid till att ytterdörrarna blir ordentligt stängda. Det kan vara hjälpsamt att släppa in någon men fråga då trevligt vem de ska besöka för att försäkra oss om att ingen obehörig kommer in.

<h4>Fest</h4> Informera dina grannar i god tid om du tänker ha fest, och visa hänsyn!

<h4>Förfrågningar från styrelsen</h4> Medlemmarna är skyldiga att snarast svara på olika förfrågningar från styrelsen om skötselfrågor, tider att komma in i lägenheten och andra samarbetsfrågor.

<h4>Grill</h4> Gasolgrillar är förbjudna pga. brandskyddsskäl. Kolgrill får endast användas på bottenvåningen och vid grillning på balkong ska enbart el-grill användas. Grilla med förnuft och tänk på dina grannar.

<h4>Gården</h4> Föräldrar ansvarar för att barnens leksaker, cyklar mm. samlas ihop efter dagens slut.

<h4>Husdjur</h4> Boende i huset får inte ha husdjur som utgör fara eller besvär för föreningen eller andra i huset. Det gäller giftormar, giftiga spindlar, etc. samt så kallade kamphundar eller andra uppenbarligen olämpliga djur av icke husdjurskaraktär. Husdjur ska inte vara lösspringande inom föreningens område.

<h4>Inbrott</h4> Om du skulle drabbas av inbrott eller ser att ett inbrott eller inbrottsförsök har gjorts hos någon annan, i källaren, eller något annat utrymme, meddela genast styrelsen.

<h4>Kontaktuppgifter</h4> Sekreteraren sammanställer en telefon- och e-postlista till alla medlemmar i föreningen. Det är ditt ansvar att uppdatera dina uppgifter. För att kunna få tag på någon som har tillgång till lägenheten om du skulle vara oanträffbar, exempelvis om det skulle bli en vattenskada eller det varit ett inbrott, vill vi gärna att du också lämnar uppgift om en akut kontaktperson som om möjligt också har nyckel.

<h4>Markiser, antenner</h4> och liknande får inte sättas upp utan styrelsens medgivande. Den enskilde medlemmen är ensam ansvarig för att sådana installationer hålls i snyggt och säkert skick, för eventuella skador som åsamkas föreningen eller tredje part och för kostnader vid nedtagning.

<h4>Parkering</h4> varje lägenhet har tilldelad en parkeringsplats, besöksparkeringen skall endast användas av våra besökare/gäster.

<h4>Rökning</h4> i trappuppgång och andra gemensamma inomhusutrymmen är förbjuden. Stå heller inte och rök så att röken drar in genom öppna fönster eller balkonger. Du som röker eller har besökande som röker – ta ansvar för att det inte ligger fimpar och skräp på gården! OBS gäller även snuspåsar och tuggummi.

<h4>Skador och åverkan</h4> Meddela styrelsen om du upptäcker att det gjorts åverkan eller uppstått skador på fastigheten.

<h4>Sopor</h4> Hushållssopor slängs i sopbehållarna. Släng inte sådant som inte hör hemma där! De ska vara ordentligt förpackade i väl försluta soppåsar så att inget rinner ut när soporna töms. Grovsopor, kartonger, emballage, flaskor och mer skrymmande saker måste varje medlem själv ta hand om. Sådant får inte ställas i källargångarna. Miljöfarligt avfall – som lösningsmedel, färg, kemikalier etc. – får inte slängas i soporna eller hällas ut i avloppen i lägenheterna eller på gården. Naturligtvis inte heller spackel som kan orsaka stopp i avloppen. Detta lämnas på en miljöstation. Papper, kartong, glas, metall mm. kastas vid återvinningsstationen.

<h4>Störningar</h4> För att alla ska trivas är det viktigt att man inte störs av omkringboende. Alla boende är skyldiga att visa hänsyn. Lagen ser strängt på störningar! Den som stör och inte rättar sig efter tillsägelse från styrelsen kan i allvarligare fall komma att bli uppsagd från lägenheten. Skyldigheten gäller i lägenheten men också i gemensamma utrymmen som trapphus, gården, m.m. Reglerna gäller dygnet runt men är extra angelägna att följa vardagar från kl. 22 på kvällen till kl. 7 på morgonen.

<h4>Trappstädning</h4> sköts av föreningen, men det är var och ens skyldighet att hålla ordning, inte skräpa ner och torka rent om man skulle råka tappa något eller smutsa ner. Som medlem är man också ansvarig för andra boende i lägenheten och besökare.

<br>
<center><b>Dessa ordningsregler har beslutats av föreningsstämman den 15 april 2019,
att gälla från och med samma dag</b></center>
